---
date: 2020-04-03 22:20:14 UTC+03:00
slug: acik-cagri
title: açık çağrı
type: text
---
# AÇIK ÇAĞRI

## Ev Benim

PURESPACE, bütün kültür ve sanat disiplinlerinde yaratıcı dönüşüme önayak olan
ve arşivleyen, çok-disiplinli ve kapsayıcı bir oluşumdur.
Tematik konseptler üzerinden kendi çalışma ve araştırma alanlarını oluşturur.
Beden odaklı çalışmalara ve araştırmalara yer vererek atölyeler
ve ulusal/uluslararası konuk sanatçı programları organize eder.
Günümüz sanatçılarının işlerinin sergilenmesi için alan sunar.
Buluşma noktaları yaratır.
Hem güncel hem geleneksel yöntemlerle araştırma ve deneyim için köprüler kurar. 

Bizler PURESPACE olarak başlattığımız **Ev Benim** projesiyle,
şimdide yaşanan tutulmanın yaratıcı bir platformda görünürlük kazanmasını
ve arşivlenmesini bir bellek yaratması açısından değerli buluyoruz. 

Gönüllü olarak içeride kaldığımız bu süreçte, bir mekan olarak evde,
kendimizle, bedenimizle ve etkileştiğimiz şeylerle nasıl ilişki kuruyoruz?
Sanal ve gerçeğin birbiriyle yer değiştirdiği bu dönemde doğan
uzaklık ve yakınlık durumları bize nasıl yansıyor?

Bu çerçevede, oluşturulacak belleğe performatif üretimlerle katkıda bulunmak
isteyen sanatçılara açık çağrıda bulunuyoruz. 

Bu projede, gönderilen işleri ilk aşamada bir online izleme platformunda
sunacağız.
Akabinde bu platformu bir arşive dönüştürüp, şimdide olanın hafızasını tutmayı
ve hatırlanabilir olmasını amaçlıyoruz.
Güvenli olarak tekrar sokaklara döndüğümüzde ise PURESPACE’in Bomonti’de
bulunan **PS02**’de düzenleyeceğimiz gecede buluşup yeniden bir arada olmayı
ve yaşadığımız bu olağanüstü dönemin yankılarının başka işbirliklerine dönüşme
potansiyelini kutlayacağız.
Nihayetinde, **Ev Benim** projesini İstanbul şehri başta olmak üzere
Ankara, Eskişehir, İzmir gibi lokasyonlarda da belli aralıklarla sergileyerek
hem toplumsal farkındalığı hem de projenin sürdürülebilirliğini sağlamayı
hedefliyoruz. 

Bu süreçte, evde kendi imkanlarınızla oluşturduğunuz,
maksimum 10 dakika uzunluğunu geçmeyecek işlerinizi
video formatında purespace@purespace.ist adresine iletebilirsiniz.
