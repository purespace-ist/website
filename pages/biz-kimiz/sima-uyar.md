---
date: 2020-04-03 23:03:03 UTC+03:00
slug: sima-uyar
title: Şima Uyar
---
# Şima Uyar

Şima Uyar (1968) İstanbul Teknik Üniversitesi'nde
Kontrol ve Bilgisayar Mühendisliği bölümünde lisans, yüksek lisans ve doktora
eğitimini tamamladıktan sonra 2019 yılına kadar
aynı üniversitenin Bilgisayar Mühendisliği Bölümü'nde doçent öğretim üyesi
olarak çalıştı.
Halen Fatih Sultan Mehmet Vakıf Üniversitesi
Bilgisayar Mühendisliği Bölümü’nde profesör olarak görev yapmaktadır.

1973 yılında girdiği Olga Nuray Olcay bale kursundan
M.E.B. onaylı bale sertifikasını aldıktan sonra
1995 yılına kadar çeşitli okullarda bale eğitimi almaya devam etti.
Modern dansa 1991 yılında Dans Akademik'te başladı.
Burada Haldun Yedican’dan ders aldı ve Yeşil Üzümler topluluğu kurucularından
Sema Güven, Mustafa Kaplan ve Ziya Azazi ile ortaklaşa çalışarak
"Bütünleşmek" adlı işi üretti.
2013-2018 yılları arasında Mavidans Bale ve Dans Okulu'nda
modern dans çalışmalarına devam etti ve M.E.B. onaylı
modern dans sertifikasını aldı.
Bu sırada koreografilerini Nurhan Nebioğlu'nun yaptığı işlerde sahneye çıktı.
2017 yılında Mavidans'tan bitirme projesi olarak "Ouroboros" adlı işi üretti.
Modern dans çalışmaları kapsamında ayrıca Ayda Zorlu, Bengi Sevim,
Julia Ritter, Ayrin Ersöz, Canan Yücel Pekiçten, Serhat Kural, Melih Kıraç,
Aslı Öztürk, Mihran Tomasyan ve Alper Marangoz gibi dansçılardan
çağdaş dans tekniği dersleri aldı;
Barış Mıhçı tarafından verilen Axis Syllabus atölyelerine katıldı.
Ayrıca İstanbul'da düzenlenen workshoplarda Yoshiko Chuma, Francisco Camacho,
Leyla Postalcıoğlu, Deniz Alp, Candaş Baş, Kamola Rashidova,
Melissa Ugolini gibi isimlerle çalışma fırsatı oldu.
2014 yılından beri Ufuk Şenel'in çağdaş dans tekniği,
doğaçlama ve koreografik araştırmalar ile ilgili derslerine
düzenli olarak devam etmektedir.
Aynı zamanda Şenel'in koreografisini yaptığı "Un vie, combien ça coute?"
ve "gaze into the void" adlı işlerinde dans etmektedir.
2019 yılında Ezgi Türker işbirliğiyle geliştirdikleri
Çağdaş Dans Araştırmaları ve Performatif-Sunumlar adlı serinin
ilk projesi olarak Yvonne Rainer üzerine "Trio F5" adlı işi
ve yine aynı yıl sonunda bu serinin ikinci projesi olan
Merce Cunningham üzerine de “Heads/Tails” adlı işi yaptı.
Halen yeni projeleri üzerinde çalışmaktadır.
